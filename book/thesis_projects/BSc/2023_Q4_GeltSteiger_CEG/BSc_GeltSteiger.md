# Impact of climate change on shipping on the Rhine (Dutch report) - Gelt Steiger

## Samenvatting

Deze studie onderzoekt de impact van klimaatverandering op de scheepvaart op de Rijn, een
van Europa’s meest belangrijke waterwegen. Klimaatverandering veroorzaakt significante
veranderingen in de waterstanden van de Rijn, wat zowel economische als ecologische
uitdagingen met zich meebrengt. De centrale vraag van dit onderzoek is: “Hoe beïnvloedt
klimaatverandering de waterhoogte in het stroomgebied van de Rijn en wat zijn de
consequenties hiervan voor de scheepvaart?

Met behulp van het eWaterCycle platform, zijn hydrologische modellen zoals PCR-GlobWB
en Wflow toegepast, om de toekomstige waterhoogtes van de Rijn te simuleren met
verschillende klimaatscenario’s (SSP1-2.6, SSP2-4.5 en SSP5-8.5). De resultaten tonen aan
dat klimaatverandering leidt tot variaties in waterstanden, met hogere afvoeren in de winter
en langer durende lagere afvoeren in de zomer. Onder het meest extreme SSP5-8.5 scenario
wordt verwacht dat er minder water door de Rijn zal stromen vanwege verhoogde verdamping
en het mogelijke verdwijnen van gletsjers. In het SSP2-4.5 scenario worden nattere winters
en meer afvoer door smeltwater voorspeld. Het SSP1-2.6 scenario toont dat bij beperking van
klimaatopwarming, een langzame daling in waterstanden kan optreden, met het behoud van
smeltwater in de zomer.

Deze fluctuaties hebben grote gevolgen voor de scheepvaart. Laagwaterstanden in de zomer
kunnen de navigatie bemoeilijken en economische verliezen veroorzaken, terwijl
hoogwaterstanden in de winter de doorvaarthoogtes onder bruggen kunnen verminderen. De
droogteperiodes kunnen de navigatie bij Kaub bemoeilijken, terwijl verhoogde waterstanden
in de winter de doorvaarthoogte onder bruggen, zoals bij Maxau, kunnen verminderen.
De bevindingen wijzen op de noodzaak van aanpassingen zoals het verdiepen en versmallen
van de rivier bij kritieke punten, evenals het ontwikkelen van schepen die met lagere
waterstanden kunnen varen. Innovatieve technologieën en aanpassingen zullen ervoor
zorgen dat de scheepvaart in de toekomst veilig en efficiënt blijft onder de veranderende
klimaatomstandigheden.

Toekomstig onderzoek moet zicht richten op het verfijnen van de modellen en het gebruik van
grotere klimaatdatasets om nauwkeurigere resultaten te verkrijgen. Dit onderzoek levert een
belangrijke bijdrage aan het in kaart brengen van de uitdagingen die klimaatverandering met
zich meebrengt op het stroomgebied van de Rijn. Door proactief op zoek te gaan naar
oplossingen en het beperken van klimaatopwarming, kan de scheepvaart op de Rijn worden
veiliggesteld, wat ten goede zal komen aan de regionale economie en samenleving.

